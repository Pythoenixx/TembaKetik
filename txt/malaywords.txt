Dalam memupuk semangat patriotik di kalangan masyarakat negara kita pada masa ini 
banyak pihak telah mendakwa bahawa ianya semakin luntur. 
Hal ini terjadi kerana sikap masing-masing yang sibuk dengan 
urusan sendiri dan menyebabkan mereka tidak menghiraukan perkara lain. 
Menurut mereka, apa yang penting bagi kehidupan adalah bekerja untuk 
mengumpul kekayaan serta ingin mendapatkan wang bagi menambahkan pendapat 
mereka sahaja Justeru itu, mereka mungkin terlupa dan tidak menitikberatkan 
langsung semangat patriotik sehingga tidak mempedulikan sambutan hari kebangsaan. 
Sebagai contoh, ada dari kalangan masyarakat kita kini alpa untuk mengibarkan bendera  
Malaysia ketika sambutan ulang tahun kemerdekaan negara dijalankan. 
Hal ini amat membimbangkan dan kita berharap agar semangat patriotik 
dalam kalangan masyarakat dapat dipertingkatkan. Sama-sama kita sebagai 
rakyat Malaysia mengambil langkah yang sewajarnya bagi memupuk semangat 
patriotik dalam diri sendiri dan juga kalangan masyarakat
Bila dilihat secara terperinci, 
sebenarnya terdapat banyak cara 
yang boleh dijalankan bagi memupuk 
semangat patriotik dalam kalangan masyarakat 
di negara kita. Antaranya adalah dengan memupuk semangat 
patriotik sejak dari awal umur lagi seperti di bangku sekolah. 
Hal ini membolehkan semangat patriotik hidup sebati dalam diri 
pelajar seperti kata pepatah Melayu iaitu “melentur buluh, 
biarlah dari rebungnya”. Perlu difahami pengaruh guru di sekolah 
adalah penting dan beperanan dalam usaha menyemai semangat patriotik 
dalam jiwa anak-anak murid mereka semenjak mereka masih kecil.
 Hal ini disebabkan para guru yang mengajar di sekolah boleh menekankan 
sifat-sifat patriotik di dalam kelas. Mereka perlu mendorong kanak-kanak 
untuk melahirkan perasaan bangga dan syukur terhadap negara serta cinta akan 
tanah air. Sebagai contoh, pihak sekolah boleh mengadakan program seperti 
sambutan Hari Kemerdekaan peringkat sekolah, nanyian Lagu Negara ku ketika 
perhimpunan dan banyak lagi.
Sekiranya semangat patriotik dapat dipupuk sejak kecil, 
sudah pasti semangat itu akan terus diamalkan dan dikekalkan 
sehingga dewasa. Dalam pada itu, amalan sebegini penting kerana 
kita dapat melahirkan masyarakat yang sentiasa cinta pada negara 
dan tidak akan melakukan perkara-perkara yang boleh 
mencemarkan nama baik negara.
Selain daripada itu, ibu bapa juga harus memainkan 
peranan penting dalam memupuk semangat patriotik pada 
jiwa sanubari anak-anak mereka. Ini kerana, anak-anak 
yang masih belum matang untuk berfikir akan sentiasa mencontohi 
tingkah laku ibu bapa mereka ibarat kata pepatah 
“bapa borek, anak rintik”. Kanak-kanak akan ingat 
pada pengajaran yang mereka lihat dan sering 
mendengar kata-kata ibu bapa mereka. dan sikap 
yang diamalkan semasa kecil biasanya akan kekal 
hingga mereka dewasa. Disebabkan itu, ibu bapa 
sewajarnya menerapkan semangat patriotik dalam 
jiwa anak mereka “bagai menatang minyak yang penuh”. 
Ini kerana anak-anak remaja zaman kini dilihat sering 
terlibat dengan masalah sosial. Gejala buruk ini mestilah 
dielakkan kerana ianya boleh menyebabkan remaja semakin alpa 
dan lalai tentang tanggungjawab mereka terhadap tanah air 
tercinta ini. Sebaliknya, ibu bapa haruslah mendidik anak 
mereka tentang sejarah kemerdekaan negara dan kepahlawanan 
tokoh-tokoh terkenal yang berjuang demi tanah air.
Selain itu, pihak yang bertanggungjawab 
hendaklah menjalankan kempen secara besar-besaran 
dalam memupuk semangat patriotik antara masyarakat. 
Kempen-kempen yang berkaitan dengan semangat patriotik 
ini akan memberikan kesedaran kepada masyarakat tentang 
kepentingan semangat patriotik dalam kalangan masyarakat 
di negara kita. Pelbagai pertandingan boleh dianjurkan 
sempena bulan penghayatan kemerdekaan. Oleh itu, 
Jabatan Penerangan Malaysia boleh menggunakan media 
elektronik seperti televisyen dan radio yang sememangnya 
berkesan untuk menyuburkan dan meningkatkan semangat 
patriotik dalam kalangan masyarakat. Dengan ini, ianya 
bukan sahaja dapat memupuk semangat patriotik malahan 
dapat mengeratkan perpaduan antara kaum di negara kita 
seperti ayat pepatah “sambil menyelam minum air”.
Di samping itu, 
kita juga hendaklah sering bermuhasabah 
terhadap diri sendiri. Kita seharusnya berasa
amat bersyukur dan merasakan diri amat bertuah
 kerana dapat hidup di negara yang aman dan damai.
 Belajar mengagumi tokoh-tokoh agung dunia dan 
tokoh negara sendiri untuk melahirkan perasaan 
berbangga kerana negara kita memiliki pemimpin 
yang berdedikasi. Simpanlah cita-cita untuk menjadi 
insan yang berjiwa besar yang mahu mencapai kejayaan 
cemerlang terutama dalam kerjaya yang bagus dan ingin 
berkhidmat untuk negara.
Individu yang memiliki semangat patriotik yang 
tinggi akan sentiasa berusaha untuk memajukan 
diri dan negaranya agar mencapai kemajuan dan 
pembangunan dengan pantas. Sebagai contoh, melawat 
ke tempat bersejarah seperti Kota A’ Famosa di Melaka. 
Sambil melawati tempat bersejarah, pemandu pelancong 
yang mengetuai lawatan tersebut akan menceritakan tentang 
kejatuhan Melaka lalu Portugis membina Kota A’ Famosa. 
Sesungguhnya, bangsa yang mulia ialah bangsa yang sentiasa 
berbangga terhadap tanah air, sesuai dengan kata peribahasa 
Arab iaitu “kasih akan negara adalah sebahagian daripada iman”. 
Oleh itu, kesedaran awal daripada kecil lagi perlu diterapkan 
dengan membina kekuatan semangat patriotik dalam diri kita sendiri.








